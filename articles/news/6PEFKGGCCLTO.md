---
title: "ASML worstelt met onzekerheid rond importheffingen, beurskoers daalt verder"
description: "Chipmachinefabrikant ASML uit Veldhoven gaat de gevolgen van de importheffingen merken, maar in welke mate en of het financiële impact gaat hebben, is nog niet duidelijk"
datetime_edited: "2025-06-28T16:48:09.634Z"
datetime: "2025-04-18T13:40:16.067Z"
tags:
  - "economie"
authors:
  - "NOS Nieuws"
cover: "img_QA3DR4OVMWJY"
---

Chipmachinefabrikant ASML uit Veldhoven gaat de gevolgen van de importheffingen merken, maar in welke mate en of het financiële impact gaat hebben, is nog niet duidelijk. Het bedrijf probeert met andere bedrijven in de chipsector de gevolgen zo klein mogelijk te houden.

Dat zei de topman van het bedrijf, Christophe Fouquet, bij de presentatie van de kwartaalcijfers, waar wereldwijd vanuit de financiële sector met veel belangstelling naar werd uitgekeken. Afgelopen weekend kwam weliswaar het bericht dat de importbeperkingen die de VS andere landen oplegt niet gelden voor de chipindustrie, maar daarna zei president Trump aan aparte maatregelen voor de chipsector te werken.

ASML heeft een sleutelrol in de chipindustrie. De beurskoers van het bedrijf zakte de afgelopen maand al met 8,5 procent, vanochtend nog eens met 6 procent.

## Groeiverwachting

Uit die cijfers blijkt nog niets van de impact. ASML boekte een omzet van 7,7 miljard euro, zoals het bedrijf voorafgaand aan het kwartaal had verwacht. Ook de groeiverwachting voor dit jaar is niet aangepast. Wel kwamen er minder nieuwe orders binnen dan analisten hadden verwacht.

Toch stelt het bedrijf dat de onzekerheid is toegenomen door de importheffingen die de Amerikaanse president recent invoerde. Mogelijk worden onderdelen en machines die vanuit de EU naar de VS worden geëxporteerd door de heffingen duurder. Ook onderdelen die vanuit de VS naar andere landen worden verstuurd, kunnen zwaarder worden belast.

"De onzekerheid in de macro-economie is vergroot, en de situatie zal voorlopig dynamisch blijven", zegt ASML-topman Fouquet.

## Nieuwe beperkingen

Gisteravond heeft de Amerikaanse president Trump nieuwe beperkingen ingevoerd op Amerikaanse chips die naar China gaan. Producenten zoals Nvidia en AMD moeten voortaan toestemming vragen voor ze chips aan Chinese bedrijven mogen leveren.

De Amerikanen willen niet dat China de chips gebruikt voor het ontwikkelen van razendsnelle computers die kunnen worden ingezet voor onder meer het leger.

Volgens Nvidia levert de maatregel het bedrijf een kostenpost op van bijna 5 miljard euro.
