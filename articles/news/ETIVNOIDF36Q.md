---
title: "Politici reageren op vertrek Omtzigt: 'Respect voor alles wat je hebt gedaan'"
description: "Vanuit Den Haag reageren veel politici op het vertrek van NSC-oprichter Pieter Omtzigt uit de landelijke politiek"
datetime_edited: "2025-06-06T13:42:02.044Z"
datetime: "2025-04-18T19:03:45.438444+00:00"
tags:
  - "politiek"
  - "binnenland"
authors:
  - "NOS Nieuws"
cover: "img_YGV4RDNGL5SJ"
---

Vanuit Den Haag reageren veel politici op het vertrek van NSC-oprichter Pieter Omtzigt uit de landelijke politiek. Omtzigt, die ruim twee decennia in de Tweede Kamer zat en al langere tijd kampt met burn-outklachten, wordt geroemd om zijn jarenlange inzet voor mensen in kwetsbare posities.

Premier Schoof noemt het op X "een moedig maar spijtig besluit" dat Omtzigt stopt als fractievoorzitter en Kamerlid van NSC.

"Den Haag verliest een bevlogen en gepassioneerd Kamerlid, een echte volksvertegenwoordiger. Ik dank hem voor zijn inzet en onze samenwerking de afgelopen periode", schrijft Schoof.

PVV-leider en coalitiegenoot Wilders schrijft: "Veel respect Pieter voor alles wat je gedaan hebt voor Nederland en voor de samenwerking. Ik wens je het allerbeste toe."

"Goed dat je kiest voor je gezin en gezondheid", zegt fractievoorzitter Caroline van der Plas van de BBB. "Veel dank voor alles wat je hebt betekend voor veel mensen in Nederland. Met name de mensen in de knel en de slachtoffers van het toeslagenschandaal. Het ga je goed. Ik wens je het allerbeste en dank voor de samenwerking."

Zijn eigen partij NSC stelt in een brief aan de leden van de partij dat Omtzigt "met pijn in het hart" afscheid neemt. "Pieter boekte in 2023 een van de grootste zeges ooit in de Nederlandse politiek. NSC kwam met 20 zetels in de Kamer. Hij bewees daarmee hoezeer Nederland behoefte heeft aan een partij die zich inzet voor bestaanszekerheid en goed bestuur en aan politici die zich met empathie en betrokkenheid voor mensen inzetten."

Verschillende NSC'ers, onder wie vicepremier Eddy van Hijum en de nieuwe fractievoorzitter Nicolien van Vroonhoven, schrijven dat zij zullen blijven opkomen voor de idealen en het gedachtegoed van Omtzigt.

# test
